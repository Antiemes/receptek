# Szilvás pite

## Hozzávalók

### A tésztához:

  * 30 dkg liszt
  * 20 dkg vaj
  * 10 dkg cukor
  * 2 ek víz
  * 1 db tojás
  * 1 tk sütőpor
  * 1 csipet só

### A töltelékhez:

  * 80 dkg szilva
  * 3 ek cukor
  * 1 tk fahéj
  * 3 ek zsemlemorzsa

### A tetejére:

  * 1 db tojás

## Elkészítés:

A lisztet szórd egy tálba, add hozzá a cukrot, a sót, a sütőport, majd a felkockázott, hideg vajat. Morzsold össze, majd amikor már elég morzsalékos, dolgozd hozzá a tojást. Amennyiben szükséges, tégy még hozzá egy-két evőkanál hideg vizet. Gyúrd össze, jól nyújtható, rugalmas tésztát kell kapni. Oszd ketté kétharmad-egyharmad arányban, formázz belőlük gombócokat, csomagold fóliába, és tedd fél-egy órára a hűtőbe.

Közben a szilvát mosd meg, és magozd ki. Pihentetés után a nagyobb tésztagombócot nyújtsd ki, és béleld ki vele a vajjal kikent, liszttel megszórt piteformát. Ügyelj, hogy az oldalára is kerüljön tészta. Szurkáld meg villával több helyen, hintsd meg zsemlemorzsával. Rakd rá a szilvát, és hintsd meg fahéjas cukorral.

A tészta másik felét nyújtsd ki, és éles késsel vagy derelyevágóval vágj egyforma nagyságú csíkokat, majd fedd be vele a gyümölcsöt. Kend meg villával felvert tojással, és előmelegített sütőben, 170 fokon süsd meg körülbelül 30 perc alatt. Amikor szép aranybarna, vedd ki a sütőből. Porcukorral megszórva kínáld.
