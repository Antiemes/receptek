# Hagymaleves krutonnal

## Hozzávalók

* 20 dkg hagyma, három különböző fajta (pl. vörös, lila, póré, fehér héjú, újhagyma stb.)
* 10 dkg vaj
* 2 dl főzőtejszín
* 2 db leveskocka
* liszt
* kenyér
* reszelt sajt
* fokhagyma, vagy fokhagymakrém
* só, bors
* petrezselyemzöld, tárkony, lestyán ízlés szerint

## A leves elkészítése

A hagymát kockára vágjuk és 5 dkg vajon megfonnyasztjuk. Megszórjuk liszttel
és néhányszor átforgatjuk, amíg rántás szerű állagot nem kap. 2 db leveskockából
és 4 dl vízből alaplevet készítünk, majd felengedjük a hagymát annyi vízzel,
hogy sűrű massza legyen. Vigyázzunk, mert könnyen leég. Ha megpuhult a hagyma,
hagyjuk kihűlni, majd turmixoljuk le. Adjunk hozzá 2 dl főzőtejszínt. Ha túl sűrű,
az alapléből tehetünk még hozzá. Ha az is elfogyott és még mindig sűrűnek ítéljük,
vízzel is hígíthatjuk. Forrásig főzzük.

## A krutonok elkészítése

A krutonok elkészítéséhez először készítsünk fűszeres vajat. Ehhez keverjünk össze
5 dkg vajat, fokhagymát (vagy fokhagymakrémet), sót, borsot, illetve ízlés szerint
egyéb fűszereket (például petrezselyemzöldet, tárkonyt, lestyánt).

Kenyérszeletekből pogácsaszaggatóval vágjunk ki köröket, ezeket kenjük meg a fűszeres
vajjal és tegyük be a sutőbe. Amikor már közel késznek érezzük, szórjuk meg a
kenyereket reszelt sajttal és pár percre tegyük még vissza a sütőbe.

